---
language: fa-IR
layout: single
context_title: جلسه‌های تصویربرداری fNIRS
title: fNIRS sessions
date: 2021-10-28T20:30:00.000+00:00
heroes:
- _includes/heroes/about.html
- _includes/heroes/subscription.html

---
<p class="lead">
پیش از آن که جلسه‌ی تصویربرداری fNIRS را مرور کنیم، بهتر است کمی درباره‌ی خود fNIRS بخوانیم.
</p>

## fNIRS چیست؟

روش طیف‌نگاری مادون قرمز نزدیک یک روش تصویربرداری از مغز است. در این روش، نور نزدیک به مادون قرمز (نه خود مادون قرمز) از فرستنده‌ها به سطح سر تابانده می‌شود و پس از آن بازتاب آن با گیرنده‌های نوری دریافت می‌شود؛ مثل وقتی که یک نفر سعی می‌کند با تاباندن نور به درون یک کمد، چیزهای داخل آن را ببیند.

وقتی از این روش در حالی استفاده کنیم که بیمار/سالم در حال اجرای یک کار خاص (مثل نقاشی کشیدن، حرف زدن یا هر کار دیگر) است، تصویری که به دست می‌آید یک تصویر رنگی از فعالیت مغز در حین آن کار است؛ به عبارت دیگر، با این تصویربرداری یک نقشه‌ی رنگی از ناحیه‌های فعال مغز در حین آن کار به دست می‌آید؛ مثل نقشه‌های هواشناسی و توده‌های هوای گرم و سرد.

## فایده‌های fNIRS

* تصویری که با این روش از مغز به دست می‌آید می‌تواند نشان دهد که کجای مغز کم یا زیاد کار می‌کند.
* این روش با نور کار می‌کند و هیچ نیروی الکتریکی یا مغناطیسی به مغز وارد نمی‌کند و هیچ ضرری ندارد.
* با این روش، همان لحظه که بیمار/سالم در حال اجرای یک کار است می‌توان از مغز او تصویربرداری کرد و لازم نیست  مدت اضافه‌ای برای تصویربرداری وقت گذاشت.
* به خاطر هزینه و زمان کم این روش، و همین طور بی‌ضرر بودن آن، می‌توان آن را بارها و بارها تکرار کرد و تصویرهای مختلف را باهم مقایسه کرد؛ این طوری سیر تغییر کردن فعالیت‌های مغزی بیمار به خوبی آشکار می‌شود.

## کمبودهای fNIRS

* اگر کسی موی بلند یا پرپشت داشته باشد که جلوی تابیده شدن نور به سطح سر نمی‌رسد و تصویر خوبی به دست نمی‌آید.
* اگر اتاق پر از روشنایی باشد، دستگاه به خطا می‌افتد و تصویرها دقت خوبی نخواهد داشت.

## fNIRS چگونه کار می‌کند؟

وقتی که مغز شروع به یک فعالیت خاص می‌کند، ناحیه‌های مختلف آن (مثل پیشانی، پس سر و ...) فعال می‌شود. این ناحیه‌ها برای فعالیت نیاز به اکسیژن و خون بیش‌تری دارد و برای همین خون‌رسانی به آن ناحیه از مغز بیش‌تر می‌شود.

نوری که با فرستنده‌های fNIRS به سطح سر تابانده می‌شود، کمی از پوست و جمجمه رد می‌شود و به مغز می‌رسد. مغز برای این نور مثل یک آینه‌ی کدر می‌ماند و کمی از نور را جذب و بقیه‌اش را بازتاب می‌کند. آن بخشی از نور که جذب شده است به خاطر همان خون‌رسانی است که در بند قبلی خواندیم. نور بازتاب شده هم به گیرنده‌ها برمی‌گردد.

با اندازه گرفتن نور بازتاب شده، می‌شود خون‌رسانی مغز را حساب کرد. هر چقدر خون‌رسانی یک ناحیه بیش‌تر باشد، نشان‌دهنده‌ی این است که آن ناحیه فعال‌تر بوده است. در نقشه‌ی مغزی ناحیه‌های فعال قرمز است. هر چقدر خون‌رسانی کم‌تر باشد، آن ناحیه کم‌تر فعالیت کرده است و در نقشه‌ی مغز آبی‌رنگ است.

حالا وقتی گیرنده‌ها و فرستنده‌های نور را روی چند نقطه از پوست سر بچینیم، می‌توانیم یک تصویر رنگی (از آبی تا قرمز) از مغز به دست بیاوریم که فعالیت ناحیه‌های مختلف را نشان می‌دهد.

## fNIRS از چه قسمت‌هایی ساخته شده است؟

### دستگاه اصلی

دستگاه اصلی یک کامپیوتر است که کار آن فرستاندن مقدار درست نور به فرستنده‌ها و حساب کردن نور بازتاب‌شده به گیرنده‌ها است. این دستگاه عددهایی می‌دهد که می‌توان فعالیت مغزی را از روی آن‌ها حساب کرد.

### گیرنده‌ها و فرستنده‌ها

مهم‌ترین قسمت‌های یک دستگاه fNIRS، گیرنده‌ها و فرستنده‌ها است. یک یا چند گیرنده و فرستنده از یک طرف روی پوست سر چیده می‌شود و از طرف دیگر با فیبر نوری به دستگاه اصلی وصل می‌شود.

### کلاه

برای آن که فرستنده‌ها و گیرنده‌ها مستقیم روی پوست سر چسبانده نشود، برای چیدن آن‌ها روی پوست سر از کلاه‌هایی استفاده می‌شود که می‌تواند گیرنده‌ها و فرستنده‌ها را سوراخ‌هایش نگه دارد. این کلاه روی سر محکم می‌شود و از سر خوردن گیرنده‌ها و فرستنده‌ها جلوگیری می‌کند.

## آزمون‌های شناختی هنگام تصویربرداری

همان طور که خواندیم، تصویربرداری fNIRS برای اندازه‌گیری فعالیت مغزی است. آزمون‌های شناختی ابزارهایی‌ست که می‌توان برای فعال کردن مغز از آن‌ها استفاده کرد.

فرض کنید کسی می‌گوید در شمردن پول مشکل دارد و می‌خواهد بداند که این مشکل از کجای مغزش شکل گرفته است. برای فهمیدن این مسئله، یک آزمون شناختی ساده طراحی می‌شود که در‌ آن آزمون‌دهنده باید پول‌هایی که روی صفحه‌ی کامپیوتر می‌آید را بشمرد. اگر وقتی که او این کار را می‌کند از مغز او با fNIRS تصویر گرفته شود، این تصویر نشان می‌دهد که مشکل او در شمردن پول، از کجای مغزش شکل گرفته است.

برای توانایی‌های شناختی مختلف مثل صحبت کردن، نقاشی کشیدن، به خاطر سپردن نام یا نشانی و ... آزمون‌های مختلفی طراحی شده است که همه‌ی آن‌ها را می‌توان در هنگام تصویربرداری fNIRS استفاده کرد.

<p class="lead">
حالا که مقدمه را خواندیم وقت آن است که با جلسه‌ی تصویربرداری fNIRS آشنا شویم.
</p>

## جلسه‌ی تصویربرداری fNIRS
### در هر جلسه چه می‌گذرد؟
#### تصویربرداری

تصویربرداری مغزی در این جلسه‌ها با دستگاه OxyMon شرکت Artinis انجام می‌شود. این دستگاه یکی از پیشرفته‌ترین دستگاه‌های fNIRS است که تصاویر رنگی و با خطای پایین از فعالیت ناحیه‌های مختلف مغزی به دست می‌دهد.
برای رسیدن به تصویر دقیق از ناحیه‌های مورد نظر مغزی، در جلسه‌ها از نیمه‌ی چپ سر تصویربرداری می‌شود که نیاز به ۶ فرستنده و ۱۰ گیرنده دارد. این گیرنده‌ها و فرستنده‌ها با یک کلاه نازک روی سر قرار می‌گیرد.

#### آزمون شناختی

پژوهش‌ها ثابت کرده است که بیماران آلزایمر و زوال پیشانی-گیج‌گاهی ممکن است در تقلید کردن حرکت‌های دست (مثل گرفتن نوک انگشت‌های یک دست با دست دیگر) یا شکلک‌های صورت (مثل اخم کردن) مشکل داشته باشند. این مشکل در بیماران آلزایمر بیش‌تر در تقلید کردن حرکت‌های دست و در بیماران زوال پیشانی-گیج‌گاهی بیش‌تر در تقلید کردن شکلک‌های صورت است. با این حال چنین مشکلی ممکن است به اندازه‌ای نباشد که مورد توجه همراهان بیماران قرار بگیرد. برای همین، در جلسه‌های تصویربرداری fNIRS همزمان با یک آزمون شناختی که توانایی بیماران در تقلید کردن حرکت‌های دست و شکلک‌های صورت را اندازه می‌گیرد، از مغز آن‌ها تصویر رنگی گرفته می‌شود تا تفاوت‌های حتی جزئی در فعالیت مغزی دو گروه بیماران مشخص شود.
این آزمون شناختی، نسخه‌ی تغییریافته و بهینه‌شده‌ی آزمون DATE است که به وسیله‌ی متخصصان آلمانی تولید شده است.

### <i class="bi bi-geo-alt-fill"></i> کجاست؟

آزمایشگاه ملی نقشه‌برداری مغز که در دانشگاه تهران قرار دارد، پیشرفته‌ترین مرکز تصویرداری مغزی در ایران است که از سال ۱۳۹۵ تا کنون این خدمات را ارائه می‌داده است. در این مرکز، کارشناسان باتجربه کار راه‌اندازی دستگاه‌ها، تصویربرداری و بررسی تصویرهای به‌دست‌آمده را بر عهده دارند.
<div class="alert alert-warning d-flex align-items-center" role="alert">
<i class="bi bi-geo-alt-fill"></i>
<div>
تهران، خیابان کارگر شمالی، پردیس دانشکده های فنی، ضلع جنوبی دانشکده برق
</div>
</div>

### <i class="bi bi-alarm-fill"></i> چه قدر طول می‌کشد؟

هر جلسه‌ی تصویربرداری fNIRS بین یک تا دو ساعت طول می‌کشد که نیمی از آن برای آماده‌سازی دستگاه و نیم دیگر آن برای اجرای آزمون شناختی و تصویربرداری است.

### <i class="bi bi-emoji-smile"></i> این جلسه‌ها چه فایده‌ای دارد؟

- فایده‌ی اصلی این جلسه‌ها برای بیماران و همراهانشان به دست آمدن یک تصویر رنگی از فعالیت مغزی است که می‌تواند نشان‌دهنده‌ی پیش‌رفت بیماری در ناحیه‌های مغزی مورد تصویربرداری باشد. هم‌چنین fNIRS فناوری جدیدی‌ست که با توجه به بی‌خطر و ساده بودن آن، استفاده از آن روزبه‌روز بیش‌تر می‌شود و تصویرهای پیشین هر بیمار می‌تواند برای بررسی سیر بیماری مورد استفاده قرار بگیرد.

- اگر یافته‌های یکسانی در تصویرهای مغزی گروهی از بیماران به دست بیاید، این یافته‌ها می‌تواند در بررسی بیماران دیگر که به هر دلیل امکان تصویربرداری مغزی را ندارند، استفاده شود. همان طور که گفته شد، این تصویرها می‌تواند نشان‌دهنده‌ی سیر بیماری باشد و در تصمیم‌گیری پزشکان درباره‌ی آینده‌ی مدیریت و درمان بیماری کمک کند.

<div class="alert alert-warning d-flex align-items-center" role="alert">
<i class="bi bi-exclamation-triangle-fill me-3"></i>
<div>
با توجه به شیوع بیماری کووید-۱۹، جلسه‌های تصویربرداری fNIRS در محیط بهداشتی، و در هر جلسه تنها برای یک شرکت‌کننده انجام می‌شود. هم‌چنین، در صورت درخواست شرکت‌کنندگان ماسک و دستکش در اختیار ایشان قرار می‌گیرد.
</div>
</div>
<div class="alert alert-warning d-flex align-items-center" role="alert">
<i class="bi bi-exclamation-triangle-fill me-3"></i>
<div>
این طرح زیر نظر دکتر مجید برکتین و دکتر گیلدا کیانی‌مهر متخصصان عصب‌روان‌پزشکی می‌باشد.
</div>
</div>
