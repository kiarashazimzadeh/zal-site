---
language: fa-IR
layout: single
context_title: جلسه‌های تصویربرداری fNIRS
title: fNIRS sessions
date: 2021-10-28T20:30:00.000+00:00
heroes:
- _includes/heroes/subscription.html
- _includes/heroes/about.html

---
## fNIRS چیست؟

روش طیف‌نگاری مادون قرمز نزدیک یک روش تصویربرداری از مغز است. در این روش، نور نزدیک به مادون قرمز (نه خود مادون قرمز) از فرستنده‌ها به سطح سر (روی مغز) تابانده می‌شود و پس از آن بازتاب آن با گیرنده‌های نوری دریافت می‌شود؛ مثل وقتی که یک نفر سعی می‌کند با تاباندن نور به درون یک کمد، چیزهای داخل آن را ببیند.

وقتی از این روش در حالی استفاده کنیم که بیمار/سالم در حال اجرای یک کار خاص (مثل نقاشی کشیدن، حرف زدن یا هر کار دیگر) است، تصویری که به دست می‌آید یک تصویر رنگی از فعالیت مغز در حین آن کار است؛ به عبارت دیگر، با این تصویربرداری یک نقشه‌ی رنگی از ناحیه‌های فعال مغز در حین آن کار به دست می‌آید؛ مثل نقشه‌های هواشناسی و توده‌های هوای گرم و سرد.

## فایده‌های fNIRS

* تصویری که با این روش از مغز به دست می‌آید می‌تواند نشان دهد که کجای مغز کم یا زیاد کار می‌کند.
* این روش با نور کار می‌کند و هیچ نیروی الکتریکی یا مغناطیسی به مغز وارد نمی‌کند و هیچ ضرری ندارد.
* با این روش، همان لحظه که بیمار/سالم در حال اجرای یک کار است می‌توان از مغز او تصویربرداری کرد و لازم نیست  مدت اضافه‌ای برای تصویربرداری وقت گذاشت.
* به خاطر هزینه و زمان کم این روش، و همین طور بی‌ضرر بودن آن، می‌توان آن را بارها و بارها تکرار کرد و تصویرهای مختلف را باهم مقایسه کرد؛ این طوری سیر تغییر کردن فعالیت‌های مغزی بیمار به خوبی آشکار می‌شود.

## کمبودهای fNIRS

* اگر کسی موی بلند یا پرپشت داشته باشد که جلوی تابیده شدن نور به سطح سر نمی‌رسد و تصویر خوبی به دست نمی‌آید.
* اگر اتاق پر از روشنایی باشد، دستگاه به خطا می‌افتد و تصویرها دقت خوبی نخواهد داشت.

حالا که خواندیم fNIRS چیست و چه فایده‌ها و کمبود‌هایی دارد، بهتر است جزئیات آن را مرور کنیم.

## fNIRS چگونه کار می‌کند؟

وقتی که مغز شروع به یک فعالیت خاص می‌کند، ناحیه‌های مختلف آن (مثل پیشانی، پس سر و ...) فعال می‌شود. این ناحیه‌ها برای فعالیت نیاز به اکسیژن و خون بیش‌تری دارد و برای همین خون‌رسانی به آن ناحیه از مغز بیش‌تر می‌شود.

نوری که با فرستنده‌های fNIRS به سطح سر تابانده می‌شود، کمی از پوست و جمجمه رد می‌شود و به مغز می‌رسد. مغز برای این نور مثل یک آینده‌ی کدر می‌ماند و کمی از نور را جذب و بقیه‌اش را بازتاب می‌کند. آن بخشی از نور که جذب شده است به خاطر همان خون‌رسانی است که در بند قبلی خواندیم. نور بازتاب شده هم به گیرنده‌ها برمی‌گردد.

با اندازه گرفتن نور بازتاب شده، می‌شود خون‌رسانی مغز را حساب کرد. هر چقدر خون‌رسانی یک ناحیه بیش‌تر باشد، نشان‌دهنده‌ی این است که آن ناحیه فعال‌تر بوده است. در نقشه‌ی مغزی ناحیه‌های فعال قرمز است. هر چقدر خون‌رسانی کم‌تر باشد، آن ناحیه کم‌تر فعالیت کرده است و در نقشه‌ی مغز آبی‌رنگ است.

حالا وقتی گیرنده‌ها و فرستنده‌های نور را روی چند نقطه از پوست سر بچینیم، می‌توانیم یک تصویر رنگی (از آبی تا قرمز) از مغز به دست بیاوریم که فعالیت ناحیه‌های مختلف را نشان می‌دهد.

در شکل زیر یک تصویر رنگی از مغز با دستگاه fNIRS آمده است. آن ناحیه‌هایی از مغز که قرمزتر است، فعال‌تر است.

![](https://joinzal.ir/assets/img/brain-activity.jpg) {: .text-center}

شکل از [این مقاله](https://www.auntminnie.com/index.aspx?sec=ser&sub=def&pag=dis&ItemID=119046) گرفته شده است. {: .text-muted}

## fNIRS از چه قسمت‌هایی ساخته شده است؟

### دستگاه اصلی

دستگاه اصلی یک کامپیوتر است که کار آن فرستاندن مقدار درست نور به فرستنده‌ها و حساب کردن نور بازتاب‌شده به گیرنده‌ها است. این دستگاه عددهایی می‌دهد که می‌توان فعالیت مغزی را از روی آن‌ها حساب کرد.

### گیرنده‌ها و فرستنده‌ها

مهم‌ترین قسمت‌های یک دستگاه fNIRS، گیرنده‌ها و فرستنده‌ها است. یک یا چند گیرنده و فرستنده از یک طرف روی پوست سر چیده می‌شود و از طرف دیگر با فیبر نوری به دستگاه اصلی وصل می‌شود.

### کلاه

برای آن که فرستنده‌ها و گیرنده‌ها مستقیم روی پوست سر چسبانده نشود، برای چیدن آن‌ها روی پوست سر از کلاه‌هایی استفاده می‌شود که می‌تواند گیرنده‌ها و فرستنده‌ها را سوراخ‌هایش نگه دارد. این کلاه روی سر محکم می‌شود و از سر خوردن گیرنده‌ها و فرستنده‌ها جلوگیری می‌کند.

در عکس زیر، همه‌ی قسمت‌های دستگاه نشان داده است.

![](https://joinzal.ir/assets/img/fnirs-equipment.png)
{: .text-center}

عکس از [Elisenicolegray](https://en.wikipedia.org/wiki/Functional_near-infrared_spectroscopy#/media/File:Blonde_fNIRS_lady.jpg), پیکان‌ها و نوشته‌ها افزوده شده است, [CC BY SA](https://creativecommons.org/licenses/by-sa/4.0/legalcode).
{: .text-muted}

## آزمون‌های شناختی هنگام تصویربرداری

همان طور که خواندیم، تصویربرداری fNIRS برای اندازه‌گیری فعالیت مغزی است. آزمون‌های شناختی ابزارهایی‌ست که می‌توان برای فعال کردن مغز از آن‌ها استفاده کرد.

فرض کنید کسی می‌گوید در شمردن پول مشکل دارد و می‌خواهد بداند که این مشکل از کجای مغزش شکل گرفته است. برای فهمیدن این مسئله، یک آزمون شناختی ساده طراحی می‌شود که در‌ آن آزمون‌دهنده باید پول‌هایی که روی صفحه‌ی کامپیوتر می‌آید را بشمرد. اگر وقتی که او این کار را می‌کند از مغز او با fNIRS تصویر گرفته شود، این تصویر نشان می‌دهد که مشکل او در شمردن پول، از کجای مغزش شکل گرفته است.

برای توانایی‌های شناختی مختلف مثل صحبت کردن، نقاشی کشیدن، به خاطر سپردن نام یا نشانی و ... آزمون‌های مختلفی طراحی شده است که همه‌ی آن‌ها را می‌توان در هنگام تصویربرداری fNIRS استفاده کرد.